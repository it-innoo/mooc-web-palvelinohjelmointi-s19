# Web-palvelinohjelmointi Java syksy 2019
## Opi tekemään verkossa toimivia sovelluksia
### Tietoa kurssista

#### Osa 1

Ensimmäisen osan jälkeen tiedät pääpiirteittäin miten internet toimii. Tunnet käsitteet URI, DNS, HTTP ja HTML sekä käsitteeseen URI liittyvät käsitteet polku ja pyynnön parametri. Tunnet web-sovellusten käyttämän HTTP-protokollan tärkeimmät metodit GET ja POST sekä tunnistat muutamia yleisiä pyyntöjä ja vastauksia. Tiedät mitä asiakas-palvelin -malli tarkoittaa. Osaat toteuttaa Javalla yksinkertaisen palvelimen ja selaimen. Otat myös ensiaskeleet Spring-sovelluskehyksen käyttöön ja luot useita pyyntöihin reagoivia web-sovelluksia Spring-sovelluskehystä hyödyntäen.

#### Osa 2

Toisen osan jälkeen osaat muodostaa HTML-muotoisia näkymätemplateja ja käyttää Thymeleaf-kirjastoa käyttäjälle palautettavien näkymien luontiin. Opit käyttämään lomakkeita tiedon lähettämiseen palvelimelle, ja opit luomaan lähetettyä tietoa käsitteleviä palvelinohjelmistoja. Opit POST/Redirect/GET-suunnittelumallin ja osaat palauttaa palvelimelta uudelleenohjauspyynnön. Tutustut tietokantojen käyttöön web-sovelluksissa ORM-kirjastoja käyttäen ja opit luomaan web-sovelluksia, jotka käyttävät yhtä tietokantataulua. Opit käsitteen polkumuuttuja ja käytät polkumuuttujia sovelluksissasi.

#### Osa 3

Kolmannen osan jälkeen osaat luoda useampia tietokantatauluja sisältäviä ja käsitteleviä web-sovelluksia. Osaat määritellä yhdestä moneen ja monesta moneen -yhteyksiä luokkien välille ja tiedät miten näihin yhteyksiin lisätään tietoa sovelluksessa. Tiedät miten sovelluksessa voidaan määritellä tietokantatransaktio. Tunnet N+1 kyselyn ongelman ja tiedät joitakin menetelmiä sen välttämiseen. Osaat järjestää ja rajata tietokannasta haettavaa tietoa.

#### Osa 4

Neljännen osan jälkeen tunnet käsitteen mediatyyppi ja osaat tallentaa tiedostoja tietokantaan sekä hakea niitä sieltä. Tutustut pintapuolisesti ohjelmistokehitysprosessin vaiheisiin. Ymmärrät web-sovelluksen rakenteen ja osaat tulkita sitä sekä MVC-mallin että kerrosarkkitehtuurin kautta. Osaat määritellä sovellukseesi palveluita. Opit kirjoittamaan automaattisesti suoritettavia integraatio- ja järjestelmätason testejä, ja opit siirtämään sovelluksesi pilvipalveluun kaikkien saataville.

#### Osa 5

Viidennen osan jälkeen tunnet käsitteen tilattomuus. Tiedät mitä evästeet ovat ja tiedät mihin evästeitä käytetään, ja osaat luoda sovelluksen, joka pitää kirjaa käyttäjistä evästeiden avulla. Tunnet evästeisiin liittyviä oleellisia lakiteknisia asioita. Tiedät autentikaation ja autorisaation erot, ja osaat luoda sovelluksen, joka pyytää käyttäjää kirjautumaan. Osaat määritellä kirjautumista vaativia polkuja ja metodeja, sekä piilottaa näkymän osia erilaisilta käyttäjäryhmiltä.

#### Osa 6

Kuudennen osan jälkeen tunnet menetelmiä toistuvien sivurakenteiden määrittelyyn ja uudelleenkäyttöön. Tutustut tyylitiedostojen käyttöön sekä Twitter Bootstrap -kirjastoon ja opit määrittelemään Twitter Bootstrapia käyttäen tyylejä sovelluksen sivuille. Opit menetelmiä tiedon validointiin ja harjoittelet lomakedatan validointia. Tunnet käsitteen rajapinta ja tiedät mitä REST-rajapinnat ovat. Osaat toteuttaa palvelun, joka tarjoaa dataa REST-muotoisen rajapinnan yli.


